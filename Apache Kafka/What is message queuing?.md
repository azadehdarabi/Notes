<div dir="rtl">
صف‌بندی پیام به برنامه‌ها این امکان را می‌دهد که بتوانند با ارسال پیام‌هایی به یک دیگر از طریق یک صف، به صورت غیرهمزمان ارتباط برقرار کنند. یک صف پیام (message queue) حافظه موقتی بین فرستنده و گیرنده فراهم می‌کند تا فرستنده بتواند در زمانی که برنامه مقصد مشغول است یا متصل نیست، بدون وقفه به کار خود ادامه دهد.
صف پیام نوعی ارتباط سرویس به سرویس ناهمزمان است. پیام‌ها تا زمانی که پردازش یا حذف شوند در یک صف ذخیره می‌شوند.
از صف پیام در معماری‌های میکروسرویس و server-less به منظور جداسازی مؤلفه‌های مختلف استفاده می‌شود. صف پیام با عبور پیام بین مؤلفه‌های مختلف به آن‌ها کمک می‌کند تا به طور غیرهمزمان با یکدیگر ارتباط برقرار کنند.
</div>


<div dir="rtl">
صف پیام یک پروتکل ارتباطی غیرهمزمان را فراهم می‌کند که در آن سیستمی که پیامی را در صف پیام قرار می‌دهد نیازی به پاسخ فوری برای ادامه پردازش ندارد.
چندین تولیدکننده و مصرف‌کننده می‌توانند از صف استفاده کنند، اما هر پیام تنها توسط یک مصرف کننده پردازش می‌شود. اگر لازم باشد که یک پیام توسط بیش از یک مصرف‌کننده پردازش شود، می‌توان صف‌های پیام را با پیام رسانی Pub/Sub در الگوی طراحی Fan-out ترکیب کرد.
</div>

<div dir="rtl">

فرض کنید یک وب سرویس یا API دارید که هر ثانیه تعداد زیادی درخواست دریافت می‌کند و هر درخواست باید توسط فرآیندی زمان بر پردازش شود. لازم است وب سرویس شما دسترس‌پذیری بالایی داشته باشد و برای دریافت درخواست‌های جدید آمادگی داشته باشد، در نتیجه نباید توسط پردازش درخواست‌های دریافت شده‌ی قبلی قفل شود. در این حالت می‌توانید بین وب سرویس و سرویس پردازش یک صف قرار دهید. پیام‌های موجود در صف به ترتیب دریافت و مدیریت می‌شوند. دو فرآیند از یک دیگر جدا می‌شوند و نیازی به انتظاری برای دیگری نیست. اگر تعداد زیادی درخواست در مدت زمان کوتاهی داشته باشید، سیستم پردازش قادر است در هر صورت همه‌ی آن‌ها را پردازش کند.

</div>


### نقش صف پیام در معماری میکروسرویس
<div dir="rtl">

در معماری میکروسرویس عملکردهای مختلف در سرویس‌های متفاوت تقسیم می‌شوند. این سرویس‌ها به یک دیگر می‌پیوندند تا یک برنامه نرم‌افزاری کامل را تشکیل دهند. در معماری میکروسرویس معمولا وابستگی‌های متقابل وجود دارد، به این صورت که هیچ سرویسی نمی‌تواند بدون کمک گرفتن از سایر سرویس‌ها عملکردهای خود را انجام دهد. در اینجا وجود مکانیزمی ضروری است تا به سرویس‌ها اجازه دهد که بدون مسدود شدن توسط پاسخ‌ها با یک دیگر در تماس باشند. صف‌بندی پیام‌ها این هدف را برآورده می‌سازد. با به کارگیری صف پیام، سرویس‌ها می‌توانند به صورت غیر همزمان پیام‌ها را به یک صف هدایت کنند و از تحویل آن‌ها به مقصد درست اطمینان حاصل کنند.
</div>

